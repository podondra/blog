---
layout: post
title:  "Pinc, Zdeněk: Úvod do humanitních věd a studia vzdělanosti"
categories: reflexe
---
Reflexe kurzu *Úvod do humanitních věd a studia vzdělanosti*
přednášeného Zdeňkem Pincem na Fakultě humanitních studií
Univerzity Karlovy v zimním semestru 2018/2019.

## Pondělí 1. října 2018

Humanitní vědy a společenské vědy jsou rozdílné vědy. Název
humanitní vědy je odvozen od *humanus* (lat., člověčí,
lidský). Tyto vědy se zabývají rozvojem člověka jako
individua a v každodennosti nemají praktické použití.
Společenské vědy vznikají na konci 18. století a během 19.
století. Za svůj předmět zájmu mají společnost a své
studenty učí metodám, jak tyto vědy dělat.

Pojem *věda* není dnes jednoznačně definovaný. V dnešní
realitě je věd mnoho. Na univerzitách se zřejmě mají učit
vědy, ale například sociální práce, která je se
na univerzitách vyučuje, nemá žádnou vědu.
V antickém Řecku řecku je věda (řec. *epistémé*) jisté
poznání, vědění. Dále je věda v řeckém smyslu jen jedna
(*henologie*, nauka o jednom, od řec. *to hen*, jedno,
jednota). Věda ve starověkém Řecku vznikla také proto, že
sloveso *einai* (řec. být) má tři různé významy.
Význam trvanlivostní (to co je ve svém bytí trvá
a nemůže to chvíli nebýt), umísťující (to co je se někde
nachází např. láhev je na stole) a pravdivostní (to co je je
pravda). Pravdivostní význam umožňuje, aby vznikla věda,
která se zabývá tím co je, co je pravda.

Z řeckého pojetí vědy vyplývá matematika založená
na konečném *a priori* (lat., z předchozího, dříve než
zkušenost, předpoklad). Taková matematika pracuje pouze
s přirozenými čísly bez nuly, dělí beze zbytku, zlomky
vyjadřuje poměry (založené na harmonii v hudbě).
V 17. století Descartes publikoval analytickou geometrii,
která je založená na nekonečném *a priori* a je vyjádřena
matematicky. Geometrie se tedy stala matematickou
disciplínou.

Řecká geometrie byla totiž samostatnou disciplínou patřící
mezi *sedm svobodných umění* (lat. *septem artes
liberales*). *Sedm svobodných umění* jsou humanitní vědy
skládající se z *trivia* a *kvadrivia*. *Trivium* obsahuje
gramatiku (psaní), rétoriku (umění mluvit tak, aby všichni
rozumněli) a dialektiku (aby to, co říkáme, bylo
smysluplné). *Kvadrivium* obsahuje hudbu, astronomii,
geometrii a aritmetiku.

Vše, co je, se klene mezi řeckým *kosmos* (řec. šperk,
ozdoba, řád, svět, Vesmír) a *a-tomos* (řec. nedělitelný).
*Kosmos* je všechno, co je, vydělené z *chaosu*
(od řec. *chainó*, zívat). Musíme se o něj starat, jinak by
se z něj v dnešním významu slova chaos stal nepořádek.
*A-tomos* je to nejmenší, co už nelze rozdělit.

## Pátek 5. října 2018

Věda (řec. *epistémé*) vznikla v starověkém Řecku, kde toto
slovo znamenalo jisté vědění, poznání. Od té doby se význam
toho pojmu měnil tak moc, až se zapomnělo, co znamená.

Protiklad k *epistémé* je *doxa* (z řec. *dokein*, jevit se,
zdát se). *Doxa* je řecké slovo pro mínění, to co se
jedinečným způsobem ukazuje člověku individuálně. Lidé žijí
z *doxa*, které by se měli snažit disciplinovat a převést na
nahlédnutí, *epistémé*. Pokud někdo pokládá své *doxa* za
společný svět, je v řeckém smyslu *idiotes* (řec.,
soukromník), který se nedokáže podílet na společném světě.

Podle Patočky nám řecký zázrak přináší dvě poučení. Zaprvé
chceme založit svůj život na nahlédnutí, *epistémé*
a zadruhé chápeme, že každému nahlédnutí předchází *doxa*.

Stejně jako slovo věda změnilo význam i slova *názor*, které
pochází z geometrického diskurzu a znamenalo jisté
a společné vědění ve smyslu *epistémé* (například názor
kružnice – množina všech bodů stejně vzdálených od středu).
Dnes ho chápeme spíše v smyslu *doxa* (mít na něco *názor*
znamená nerozumět tomu, co to má být, vydávat *doxa* za
*epsitémé*).

Michel Foucault ve své knize *Slova a věci* označil slovem
*epistémé* způsob jak se v dané době vytváří vědění. To na
čem se zakládá vědění, se tedy mění s epochou. *Epistémé*
(řekněme vědeckost) stojí mimo vědu a určuje, co je vědecké
a co není. Vědy se o tuto vědeckost opírají a nacházejí v ní
jednostnost.
