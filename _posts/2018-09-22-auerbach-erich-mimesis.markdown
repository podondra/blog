---
layout: post
title:  "Auerbach, Erich: Mimesis"
categories: referát
---
Zabývám se pouze prvními dvěma kapitolami.

## Bibliografické údaje

Mimesis: Zobrazení skutečnosti v západoevropských
literaturách. Německý originál je *Mimesis: Dargestellte
Wirklichkeit in der abendländischen Literatur* (1946).
Vydala Mladá fronta v roce 1968. Dostupné [online][mimesis].

## Autor a doba

Erich Auerbach (1892—1957) byl německo-židovský filolog
a literární kritik. Narodil se v Berlíně a získal doktorát
na univerzitě v Greifswaldu roku 1921. Pracoval jako
knihovník a od roku 1929 učil filologii na univezitě
v Marburgu. Roku 1936 ho nacistická strana propustila.
V letech 1936 až 1947 učil na Istanbulské univerzitě, kde
napsal *Mimesis*. V roce 1947 se přesunul Do USA
(Pennsylvania State College, Princeton a Yale University).
Roku 1956 byl jmenován profesorem. Umřel ve Wallingfordu,
USA.

Auerbach psal tyto dvě kapitoly během druhé světové války.

## Téma

První dvě kapitoly se zabývají porovnáním způsobu
zobrazování skutečnosti v řecko-římské a židovsko-křesťanské
literatuře.

## Klíčová slova

*Mimesis* je odvozeno od řeckého slova *mimeisthai*,
napodobovat a znamená napodobení nebo znázornění.

## Marginální souvislosti

Tento text čtu z doporučení docenta Zdeňka Pince
na [Předletní škole 2018 Fakulty humanitních studií
Univerzity Karlovy][predletni_skola] jako velice vhodný
doplněk k četbě Ílias, Odysseii a Genesis, které se právě
snažím přečíst.

## Konspekt

### Odysseova jizva

Auerbach začíná popisem způsobu zobrazování v
[Homérově Odysseji][odysseia] (*homérovský postup*).
Za příklad si bere 19. zpěv, kde chůva Eurykleia pozná podle
jizvy Odyssea. Říká: *(...) vše je dokonale prokresleno
a zeširoka vyprávěno.* Nešetří se časem ani prostorem. Vše
je podrobně popsáno, i city a myšlenky jsou uměřené. (s. 9)
Plně nahlížíme psychologii postav (s. 11) a nic není jen
částečně osvětleno. (s. 12)

Všímá si vsuvky, o tom jak Odysseus přišel k jizvě,
v kritickém okamžiku odhalení jizvy. (s. 9) Mylně bychom se
domnívali, že ona vsuvka má zvýšit napětí. Auerbach
argumentuje tím, že vsuvka zcela nahradí dosavadní příběh,
protože se stane přítomností a čtenář na původní děj zcela
zapomene. (s. 10) Homérský styl nezná vzpomínání (Odysseus
vzpomínající na to, jak přišel k jizvě), ale pouze
objektivní přítomnost. (s. 12)

Následuje srovnání s *neméně antickým a neméně epickým
textem* Obětováním Izáka. Příběh začíná takto:
*(...) zkoušel Abraháma. Pravil k němu: Abraháme! Odpověděl:
Tu jsem.* Nepraví se nic o tom kde jsou, ani o důvodu, proč
Abraháma tak strašně zkoušel. Zjevuje se Bůh, který nijak
nevypadá a přesto se *zjevuje*. To jsou všechno protiklady
k homérskému přístupu. (s. 12—13) Například Abrahám se
s Izákem a sluhy vydává na cestu *časně z rána*, to v textu
ale není kvůli časovému určení, ale má mravní význam. Stejně
jako označení Izáka jako jediného syna, kterého Abrahám
miluje, nemá popsat Izáka, ale má zdůraznit, jak strašlivá
je to zkouška. (s. 13—14)

Zajímavá je myšlenka: *Židovská představa Boha není ani tak
příčinou, jako spíš symptomem židovského pojetí
a vyjadřování.* Například Abrahám sice říká: *Tady jsem.*,
ale hebrejsky to spíše znamená *viz mne* nebo *poslouchám*.
(s. 13)

Auerbach se také zabývá psychologickým pozadím postav. Říká,
že biblické postavy mají daleko mnohovrstevntější myšlenky
a pocity oproti hrdinům homérským, které jsou jednoznačně
utvořené a mají daný osud. (s. 16) Odysseus se během
vyprávění vůbec nezmění. (s. 20) To může být podle mě kvůli
skutečnosti, že řekové věřili na predestinaci.

Myslím, že této složitosti je dosaženo nepopsáním a my si ji
tedy musíme v případě biblických postav domyslet a tím si do
nich onu složitost naprojektujeme. Můžeme totiž o Abrahámovi
přemýšlet i jako o hlupákovi, který koná to, co mu Bůh
praví, ale protože se nám to zdá nepravděpodobné, myslíme
na složitosti. Ale třeba musím přečíst ještě větší část
bible.

Následně Auerbach kritizuje homérské básně tak, že ačkoliv
se zdají velice syntakticky a jazykově vyvinuté, pod tím se
skrývá *poměrně jednoduchý obraz člověka*. Radost
ze smyslného zdebytí. Všechno je pouhá *vylhaná* báj.
Homéra podle něj můžeme analyzovat, ale nelze ho vykládat.
Samozřejmě staví do protikladu bibli, kde nejde o okouzlení
smyslů, ale o vyjádření *historické pravdy*. (s. 17)

Tento rozdíl je podle mého názoru jasně dán účelem textů.

Poté se snaží vysvětlit nejednotnost a rozpory Starého
zákona oproti jednotnosti homérských eposů. Argumentuje tím,
že zaznamenat dějinnou událost je velice složité, protože
události ze svědectví účastníků se jeví nejednotně a
zmateně. Dává příklad předválečné situace v Německu. Naproti
tomu látku báje si může uspořádat směle a jednoznačně. (s.
20 a 22)

Kapitolu zakončuje poukazem na to, že homérské eposy se
zabývají pouze otázkami panské vrstvy, kdežto v bibli se
příběhy utváří v každodenním životě (Kain a Ábel, Hagar
a Sára). (s. 25)

### Fortunata

V druhé kapitole, nazvané podle Trimalchionovi ženy
Fortunaty, porovnává Auerbach Petroniovu *hostinu u bohatého
propuštěnce Trimalchiona* z románu *Satirikon* a ukázku
z Tacitových *Letopisů* s historií Petrova pádu podle Markova
podání.

Na začátku je úryvek, ve kterém *odpovídá jeden z hostů
vypravěči epizody Encolpiovi na dotaz, kdo je ta žena, která
pobíhá sem tam po sále.* Auerbach si všímá, že vypravěč se
dozvěděl mnohem více než na, co se ptal, a zabývá se jazykem
textu. Je to jazyk, který dává jasnou představu o mluvčím
a jeho okolí. Poukazuje na podobnost s Homérem, protože
na popis je dostatek času a nic *nezůstane utajeno
v pozadí.* (s. 28—29)

Dále se Auerbach zabývá rozdílnostmi proti homérskému stylu:

1. Petroniovo podání je subjektivní (vypráví ho
Encolpiem), což je ve starověku velmi vzácné, přesto má
objektivní cíl, a to popsat situaci (je to druh
*perspektivního postupu*). (s. 29)
2. Encolpius líčí, čím lidé kdysi bývali v protikladu k
tomu, čím jsou teď. Stejně jako Homér tedy prokládá
vyprávění popisem původu jednotlivých postav, ale naproti
Homérovi vidí změny podmíněné historicky, prakticky a hrou
náhody (ne jako Homér jehož postavy jsou neměnné). *V jeho
očích je svět unášen neustálým pohybem, (...)* (s. 30)
3. *Nejpodstatnější* rozdíl nebo spíše rys hostiny
u Trimalchiona je, že *se blíží moderní představě
realistického podání* pro své *přesné a neschematizující
vystižení společenského prostředí* (propuštěnci mají
společné názory jejich vrstvy a mluví svým jazykem téměř
bez literární stylizace). (s. 32)

Poté Auerbach rozvádí výše zmíněný třetí bod. Všímá si, že
antická literatura připouští takto realistické dílo pouze
v komických nebo satirických textech (popisovat vážně
každodenní život nepřicházelo v antice v úvahu). Dále tento
realismus nenahlíží věci na základě určité doby nebo místa,
jakoby se sice individuum vyvíjelo, ale svět *setrvával
v nehybnosti*. (s. 33—34)

V souvislosti uvádí ukázku z antické historiografie, a to
z Tacitových Annálů, o začátku revolty legií v Germánii
po Augustově smrti (s. 35—36). Auerbach hned nachází
rozdíly proti moderních historikům. Tacitus píše jako
umělec, nepostupuje metodicky, analyticky ani objektivně.
Veškeré věcné údaje o příčinách vzpoury, podané v ukázce
řečníkem Percenniem, předem znehodnotí tím, že pravou
příčinu definuje *moralisticky* a vyjadřuje se opovržlivě
o těchto vzpurných vrstvách společnosti. Vojáky se nesnaží
pochopit. (s. 37)

Dále Auerbach cituje Nordena: *musíme si uvědomit, že
antické dějepisectví nikdy nedospělo k postižení obecných
idejí určujících běh světa a dokonce se o to ani nesnažilo*
a Rostovceva: *Dějepisci se o hospodářský život říše
nezajímali.* Tím se snaží říct, že antičtí historici
neviděli dějinné síly, ale spíše morální hodnoty. Z toho
také ukazuje, že nemohli vytvořit *syntetické dynamické
pojmové struktury* (kapitalismus, renesance, atp.), jichž
používáme dnes, protože to při tomto moralistickém nahlížení
jsou možné jen *statické apriorní modely*. Například
renesance je syntéza určitých znaků, které se zpočátku
vyskytují ojediněle, později v rostoucím počtu až se začnou
pomalu vytrácet. (s. 38—39)

Základní dva rysy antického dějepisectví vidí Auerbach
v jeho *moralismu* a *rétoričnosti*. Ukazuje to na řeči
Tacitem vložené do Percenniových úst, která je umělá
a nepřirozená. Podle něj jsou tyto rysy neslučitelné
s evolucionistickým pojetím dějetvorných sil. (s. 40)

Pro srovnání uvádí text z židovsko-křesťanské literatury
o historii Petrova pádu podle Marka, ve kterém je podle něj
antický realismus překročen. Text se zcela realisticky
zabývá osobami nejnižšího původu (Petr byl rybář)
v každodenním prostředí a to nikoliv v komickém podání ale
tragickém. Toto prý platí o všech novozákonních textech. (s.
40—42)

Novozákonní texty se také liší tím, že v nich jde
o dějetvornou sílu (popisování účinku Ježíšova učení), která
je vyjádřena skrze vystoupení velkého počtu libovolných
osob, abychom tuto sílu mohli pocítit. (s. 43) Ale přesto
se neblíží modernímu pojetí, jak Auerbach říká, evangelia
chápou dějinné síly naprosto *nevědecky* a *neobjektivně*.
(s. 44)

Rozdílnost těchto textů vychází i z odlišných hledisek
a různých čtenářů. Petronius a Tacitus byli svázáni jejich
kulturní tradicí a psali pro vyšší vrstvu. Marek psal pro
všechny v tradici starozákonních textů, jejichž styl je
popsán výše. (s. 45—47)

Vlastně podle mě kdyby naše kořeny byli pouze antické a ne
i židovsko-křesťanské, zřejmě bychom v našem realistickém
pojetí světa byli velice pozadu.

## Poznámky

*(...), aby mu umyla nohy, ve starých příbězích obvyklý
první povinný projev pohostinství k unavenému poutníkovi;
(...)* (s. 9)

*Retardace* se nazývá předjímání a vracení děje, které Homér
často používá. Retardaci Auerbach považuje za protiklad
napínavému. (s. 10) Původ *epiteta* (básnického přívlastku)
odvozuje od tohoto homérského přístupu. (s. 11)

*(...) oba styly působily konstitutivně na evropské
vystižení skutečnosti v té výsledné podobě, jíž dosáhly už
v raných dobách.* (s. 26)

*[Propuštěnec][propustenec]* byl otrok, kterého
ve starověkém Římě jeho pán propustil na svobodu a tím mu
daroval svobodu a právní osobnost.

*[Floskule]* je květnatý výraz nebo bezobsažná fráze, pouze
naučená věta.

Štěstěna je v antické literatuře velice důležitá. Není
ale považována za důvod historického pohybu, nýbrž často
zasahuje jako strašná rána osudu nebo mimořádná shoda
okolností (viz Oidipa). (s. 31)

*[Anafora]* je opakování stejných slov na počátku veršů
nebo slok.

[anafora]: https://slovnik-cizich-slov.abz.cz/web.php/slovo/anafora
[floskule]: https://slovnik-cizich-slov.abz.cz/web.php/slovo/floskule
[mimesis]: http://moodle.fhs.cuni.cz/file.php/1/tmp/Auerbach_Mimesis.doc
[odysseia]: {% post_url 2018-09-10-homer-odysseia %}
[predletni_skola]: https://www.youtube.com/watch?v=KvFTyEOnxaM
[propustenec]: https://cs.wikipedia.org/wiki/Propu%C5%A1t%C4%9Bnec
